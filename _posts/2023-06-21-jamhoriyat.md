---
layout: post
title: "جمہوریت"
date: 2023-06-21
author: MujahidJakhrani
description: "A reflection on democracy and its challenges in Pakistan during the era of Pervez Musharraf and NRO."
tags:
  - balochi
  - democracy
  - pakistan
---

<style>
body {
    direction: rtl;
    text-align: right;
    font-family: sans-serif;
}
</style>

# جمہوریت

**مجاہد جکھرانی (جیکب آباد)**  

ہر رنگے ئا پرویز مشرف پاور لافا آختہ آنہیا مزائیں ٹونک کثغ انت۔  
آنہیا دعویٰ کثہ کہ من جمہوریت ئا را حقیقی رنگ دیاں، پر نی آنہی دور ئے حکومتا را گندوں تہ ہچ خاصیں کار گندغا نئیث۔  
اگر گند جیث تہ ایشی دورا جمہوریتا را باز نقصان بیثہ۔  
اے ٹونک لافا ہچ شک نئیں کہ آں یک ہوشار، بہادر و قابلیں مڑدمے پر آنہی شخصیت آنہی گشین کثغیں مڑدماں و کڑدے آنہی جند غلطیاں خراب کثہ۔  
آنہی ئے کلاں شہ مزائیں غلطی ایشیں کہ آنہیا NRO آڑتہ۔  
ایشی ئے مقصد ایشیں کہ ہماں مڑدماں کہ غلطیں کار کثغ انت یا آنہاں وثی طاقت ئے غلط استعمال کثہ آں معاف کنغ بنت۔  
اے ہمے ڈولیں مڑدمانی واسطہ ئا جوان بیثہ۔  

ہمانہاں کہ ملک لٹثہ، ہمانہاں کہ غریب مسکیں حون تھِنگثہ، ہماں کہ کروڑیں رپیا قرضدار اثنت، بس قلم ئے اشارہ لافا ہر چھی معاف!  
پر حقیقت ئا ماں NRO ئے آرغ ئے مقصد بینظیر بھٹو ئارا واپس آرغ اث، کہ ہماں وختا بینظر جلاوطن اث۔  
مشرف ئے اے سوچ اث کہ این آر او آرغا گوں بینظیر کئیث وزیراعظم بیث ہمے سوذا ئاماں من صدر بیئاں، اے ٹونک قسمت ئا را قبول نیث (آں رنگا تہ مڑدماں را دہ قبول نیث) بینظیر پاکستان ئا پجغا شہ پذا کشغ بیثہ۔  
بینظیر کشغ ئے کلیں الزام پرویز مشرف سرا جنغ بیثہ۔  
مشرفا حکومت اشتہ تہ پاکستان پیپلز پارٹی ئا وثی حکومت ٹاہثہ۔  
آصف علی زرداری صدر بیثہ، یوسف رضا گیلانی وزیر اعظم۔  

ہمے ڈولا NRO ئا یک زوراوریں آمرے ئارا سیاست دستا شکست داثہ۔  
لیکن ایذا اے ٹونک گندغ دہ ضروری ایں کہ ایذا جمہوریت نئیںحاکمیت ایں۔  
پوانکہ ایذا طاقتور زوریں او غریبیں مخلوق خوار و مجبور۔۔!  
چھوکہ بلوچی ئا گشنت کہ ''زور اگا زاری ایں'' ایذی عوام ئے دہ ہمے حالیں۔  

جمہوری ملکا پہ دو چھی ضروری انت۔  
یکے الس ئا پہ تعلیم توڑے آں مڑد بنت یا زالکار! تاکہ آں زاننت کہ آنہانی حق چھی انت؟  
تعلیم ذریعہ ئا آں وثی طاقت و ذمیداریاں زاننت۔  
آں اے دہ زانت کننت کہ آنہارا وثی ملک واسطہ ئا چھے کار کنغی ایں؟  

جمہوریت ئا پہ دوہمی چھی انصاف ایں۔  
مخلوقا را جلدی و اڑزانی ئا انصاف ملیث۔  
گشغ مقصد ایشیں کہ انصاف ہمختر گران مہ بیث کہ عوام انصاف گرغا پہ ذلیل و خوار بیث۔  

جمہوری ملکے واسطہ ئا مئیں خیالا اے دوئیں ٹونک ضروری انت۔  

---
