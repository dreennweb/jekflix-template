---
layout: post
title: "!کَؤل بند بی"
date: 2023-07-05
author: "Translation: Derek Sivers by Balochi"
description: "A Balochi translation of chapter ‘Commit’ from The Book: How to live by Derek Sivers"
tags:
  - balochi
  - self-help
  - commitment
---

<style>
body {
    direction: rtl;
    text-align: right;
    font-family: sans-serif;
}
</style>

# !کَؤل بند بی

اغر تئو باز چیزانی نیاما، وختے ئا دہ گیشین کنغ ئا مونجہ بیئے۔۔  

!اغر تئو چیزے بِندات (شروع) کنئے بلہ پیلویغا سر کُثہ نہ کنئے  

!اغر تئو گوں وثی مہروخ ئا گون نئے  

!گُڑا ترا گوں جنجالے استیں  

!کہ تئو وثی کَؤلاں جَکِثہ نہ کنئے  

تئو شُہاز (پول) ئا است ئے کہ ترا شرتِریں مردمے، شرتِریں جاہے یا شرتِریں کارے رسیث۔۔  

بلہ ’شتِرین‘ ئے شُہاز کنغ جِند یک جنجالے۔  

ہِچی چیز شہ بُن ئا شرتِر نئیں۔۔ تئو زانئے یک چیزے ئا را چے شرتِر کنت؟  

!تئو  

وختے کہ تئو چیزے ئا را وخت دیئے، دِلگوش دیئے! آں شرتِر باث۔۔  

!تئی دِلگوش ۔۔ ہر چیز ئا شرتِر کُثہ کنت  

اے یک آشوبی راستی یَے۔  

!من گُوَئشاں تئو شرتِر ئے شُہاز بِلّ  

!یک چیزے زیر او ہماہیا را پیلویغا دِلگوش ئا دیئے، وثی پئیسلا لافا بذلی ئے ہِچی گُنجائش مہ اِلّ  

!گُڑا آں چیز وث پرتئو شرتِر باث  

!وختے تئی پئیسلا بذل بیوخ نہ بیث۔۔۔ تئی دِل جاہ بیث  

!ہرکذیں کہ مردم گوں چیزے ئا گَٹ بیث، گُڑا آں زانت کہ ایشی تہا جُوانہہ چے استیں  

وختے تئو وثی ہال بذل کُثہ نہ کنئے۔  

گُڑا تئو کوشیش کنئے کہ وثی خیال او پِکر ئا وثی ہال ئے ہِسابا بیار ئے۔۔  

دانکہ مونج کم باث۔۔  

!تئو جِڑغئے کہ ترا پہ گیشینغ آ گیش راہ بنت  

!بلہ وختے کہ ترا پہ گِشینغ آ گیش راہ بنت۔۔ تئو وث گیش گیوار نہ بیئے  

!تئی خیال بہر بانگ بَنت او تئو مونجہ بیئے  

تئو نزور ترئے۔  

وخت ئے چادر باز بارغ ایں۔  

مونج ایشیارا دِرینت۔  

شرتِریں کہ یک چیزے گیشین کن او ہماہیا را شرتِر زان۔  

یک چیزے گیشین کن او وثارا شہ مونج آ درا بیار۔  

!یک راہے ئے راہی بی! مونجہ مبی  

وختے تئو یک راہے ئے راہی بیئے، تئی دِل او گوش یکجاہ بنت۔  

وختے تئو شہ مونج آ درکف ئے۔۔ تئو گیشتر زوراور بیئے۔  

،یکبرے تئو جیہان ئے دُمی جنجالاں چغل دیئے  

،ہر بے پکاریں کار ئے چغل دیئے  

ہر یک ترا کستر گِندغ کیئث بلہ اغر تئو اے مُچیں بے پکاریں کاراں یکجاہ کنئے گِندئے۔  

اے سکّ گیش انت۔۔ اے تئی ارواہ تباہ کنت۔  

بس چیزے کاراں گوں دل گوش آ کن او دُمی ہِچ آ مکن۔  

وختے مئے پِث پیروخاں پَہوالی او شِکار اِشتہ او یکجاہے آ نِشت انت او کِشت او کِشار بِندات کُثغ، مردم ئے زیند ئے میار شرتِر بیثغ۔  

بِگِند وختے مردماں پَہوالی اِشتہ او یک جاہے آ نِشتغنت۔۔ مردم سکّ دیما شُثغنت پرچہ کہ پَہوالی یک مونجے اث، وختے مردم شہ ہمے مونج آ در آختغنت۔۔ مردم گیشتر آسیدغ بیثغنت۔  

یک لوغے گیشین کن۔۔  

ہموذاں نِند او ہماہی بارو آ ہر چیز آ پوہ بی۔  

بِلا تئو دہہ سال ہما ہندا نِشتغ، ہمو ہندی یک زانتکارے دست کن، شہ ہماہیا آ ہند ئے دفتر آ پوہ بی۔ اے ہند ئے جوڑجک آ پوہ بی او ہماہی نزیخیں ہند او گُراں پوہ بی کہ ہموذا تئو ہِچ وخت آ نہ شُثغ۔  

یک ہمخیالیں مردمانی گَلّے درگیژ۔  

رسم او رواز گوں جنگ لافا وثا زوال مکن۔  

باوَر، مردم آ را وش ہال کنت، شہ زر او تندرستی آ گیشتر وش ہال کنت۔  

وثی ہمساہگاں را چاہے یا نغنے ئے داوت دیئے۔۔  

سنگتاں جوڑ کن۔  

کوشیش آ کن۔  

وام (قرض) آ زیر او وام آ دیئے۔  

باوَر بیار او پیشدار کہ مردم تئی چکّا باوَر کُثہ کنت۔  

مخلوک تئی چکہ باوَر آ بیاریث کہ تئو پہ آنہاں ہمے ہندا ئے۔  

مردم ترا ہمیشی بذل الم دنت۔  

تئو چاگِرد ئے نہ جُذا بیوخیں بہر جوڑ بیئے۔  

ہرچ شریں سیادی یَے او سنگتی یَے تئو جوڑ کنیئے، ہما ترا شرتِر جوڑ کنت۔  

پہ گِرانیں وخت آ: شہ ایشیا گیشتر کار آیوخ دُمی ہِچی نیستیں۔  

وختے تئو یک جاہے اُشت ئے، ہر روشی زیند گِہتر باث۔  

پہ کار او بار آ باز کم پائیدغ ایں کہ: یک روَوخیں مردمے ئے شریں خِزمتے کنت۔  

بلہ وختے تئو گوں یک چاگِرد آ کؤل بند بیئے، آں مخلوک، گوں تئو گِہتر پیش کیئث۔  

ہرچیز ئے رواز جُذا انت۔۔  

وختے آں زاننت کہ، آں گوں تئو ہر ہفتغ دیم پہ دیم بنت۔ گُڑا آنہانی سیث (پائدغ) ہمیشی لافا استیں کہ گوں تئو شریغا پیش بیا انت۔  

تئو شہ سیال (اجنبی) آ گیشتر یک سیادے لیکغ بیئے۔  

ہرچی گیشتر ما گوں چاگِرد آ بندوخ بَہ اوں، گیشتر وش ہال بَہ اوں۔  

زیند ئے لافا سنگتی یک ہمے رنگیں چیزے استیں کہ ارواہ آ را وش کنت۔  

بِگند ئے: سیاد او سنگتی ہنچیں لبز انت کہ مخلوک آ را کَؤل بند کننت۔  

!مخلوک ئارا باندی کننت  

ما گُوَئش اوں: مارا آزتی پکار ایں بلہ اے یک خیالی چیزے این۔  

پہ راستی آ ما را اے رنگیں باندی بیغ دوست بیث۔  

تئو او تئی سنگت ہر رو اے گیشین نہ کن اِت کہ: ’ما سنگت است اوں کہ نہ اوں؟‘۔  

!شُما بے جُست او پُرس آ سنگت اِت  

شُما گوں یک دُمیغا کَؤل بند اِت۔ بِلا شُما گوں یک دُمیغا ہِچی کَؤل نہ کُثغ۔  

ہمیش ئی مستریں او جوانتریں چیز ایں۔۔  

وختے مردم گُوَئشنت کہ تئو گِہیں مردمے ئے۔۔ ہمیشی بِزانت او مانا اے نیستیں کہ تئو سِرف مرشی گِہہ ئے بلکہ پہ آنہاں تئو ہر رو ہمے رنگا ئے۔۔  

ہر کارے کہ تئو دمیں دمیں کنئے، ہما تئی شناس جوڑ کنت۔  

تئی کِرد گوں تئی ہیل او آدت ئآ بندوخ ایں۔  

تئو یک برے گیشینتغ کہ پرتئو چے اہم استیں، او تئی خیالی جِند چے رنگ کار کنت او تئی خیالی روش چے رنگ بیث۔  

گُڑا تئو پرچے وثی خیالانی ہِسابا ہر رو کار نہ کنئے او زیند نہ گُوازینئے؟  

گوں وثی ہیل (آدت) آ کَؤل بند بی او آنہیا را وثی رواز جوڑ کن۔  

اغر چیزے اہم نئیں، ہماہیا را ہِچبر مکن۔  

اغر چیزے اہم ایں گُڑا ہماہیا ہر رو کن۔  

راکٹ شہ دُرست (کُل) آ گیش تیل آ بال گِرغ ئے پیشی پنچ مِنٹانی لافا وارت، دانکہ آں وثارا شہ ڈِغار چِک (کَشِش) آ دیر داشت کنت۔  
وختے کہ، آں شہ ڈِغار چِک آ دیر روث، گُڑا پہ آنہیا بال کنغ گِران نئیں، گُڑا آں کیشتر تیل آ نہ وارت۔  

بِندات گِران ایں۔۔  

،دُمی ہرچی آسان ایں  

نوخیں ہیل ہماہا انت کہ تئو ہیل گِرغ ئے کوشیش آ کن ئے۔  

کَہونیں ہیل تئی شناس انت او تئی جِند ایں۔  

!گوں یک کار او باری راہے آ کَؤل بند بی  

گوں وخت آ، ہماہی لافا وثی زانت او نام آ گیش کن۔  

پرچے کہ وختے تئو یک چیزے گیشین ئے گُڑا تئو دُمی چیزانی نیاما مونجہ نہ بیئے۔  

وختے کہ تئو کَؤل بند بیئے گُڑا تئو شِکست نہ ور ئے۔  

بِلا، ہما چیز شہ تئی اندازہ آ گیش سال گیرت، بلہ تئو شِکست نہ ورئے داں تئو کَؤل بند ئے۔  

اے پہ ٹیکنیکل چیزانی نیاما گیشینغ آ دہ کار کیئث، ہارڈویر بیث کہ سافٹویررے بیث۔  

یکے گیشین کن۔  

گوں ہماہی آ کَؤل بند بی۔  

جوانیغا ہیل گِر ئی۔  

شہ شرتِرین ئے شُہاز آ او ہر رو بذل کنغ آ، اے باز پائدہ مند ایں۔  

!سِیر آ کن  

سِیر آ کن، گوں ہما مردم آ کہ پُر مہر بیث، ہما مردم کہ ترا وثی زیند ئے مرکز جوڑ کنت۔  

سِیر آ کن گوں ہما مردم آ کہ ہماہیارا تئو بذل کنغ آ نہ لوٹ ئے، گوں ہما مردم آ کہ آں ترا بذل کنغ آ نہ لوٹیث۔  

ہما مردم کہ ترا ردیانی سزاہ نہ داث۔  

ہما مردم کہ تئی نیخیاں دیثہ کنت۔۔  

!پیلویغا کَؤل بند بی گوں ہما مردم آ  

گوں کسے آ مہری بیغ آسان ایں۔  

بلہ مہر آ داں دِراژیں وختے آ دارغ گِران ایں۔  

جزباتی دوست دارغ، آم کار ایں۔  

بلہ گِرانیں وخت آ وثی پاذا ں برجاہ دارغ ۔۔ باز کم گِندغ کیئث۔  

سیر آ مردم پہ ہما وخت آ کننت کہ ہما وخت آ آں بے مہر بَنت۔  

اُمیت آ دار کہ چیز وار (خراب) بَنت۔  

شُمے ہردُمنانی کَؤل بندی ایشی زمانت داث کہ بے رَپت او سکّیں موسم، شُمے سیادی بورینت (پُروشت) نہ کنت۔  

پُر مہر بی ہما وخت آ دہ کہ تئو مہر آ ہِچی مارِث (محسوس) نکن ئے۔  

کَؤل بندی تئی مژغ (مغز) آ آرامی کنت۔  

وختے تئو گوں یک چیزے کَؤل بند بیئے او دُمی ہرچیزاں چغل دیئے۔ تئو وثارا آزات مارئے۔  

وختے تئو یک چیزے گیشینتغ ئے گُڑا ہِچبر وثی خیال آ بذل مکن۔  

!یک رَندے آ گیشین کن، اے سکّ آسانیں کارے  

!کَؤل بندی تئی کِرد آ را جوڑ کنت، ترا گوں چاگِرد آ بندوخ کنت  

!کَؤل بندی ترا زانت او ہاٹیغ (تاکت) داث  

!کَؤل بندی ترا گوں وشی او مہر آ آژناخ کنت  

!کَؤل بندی دہ یک راہے زیند ئے گُوازینغ ئے  

---
