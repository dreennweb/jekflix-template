---
layout: post
title: "مُرید خان بلوچ"
date: 2023-01-02
author: "نامعلوم"
description: "A historical account of Mureed Khan Baloch and his deeds."
tags:
  - balochi
  - history
  - folklore
---

<style>
body {
    direction: rtl;
    text-align: right;
    font-family: sans-serif;
}
</style>

# مُرید خان بلوچ

اے کِسہا سندہ لافا ترک دؤر ئے یک کِسہا ایں  

چیژے مردم گوئشنت کہ مرید خان لاشاری بلوچے اث او چیژے گوئشنت کہ کلمتی بلوچے اث۔(۱)  

ترک خان مِرزا صالح آ را یک بلوچ مِنڈے (جِنکے) سک دوست ماناختہ (لگت)، او لوٹث ئی کہ گوں ہمے مِنڈ (جِنک) آ سیر آ کناں۔ یکے روشے آ پہ سانگبندی آ، مِرزا صالح شُثہ مِنڈ (جِنک) ئے لوغا۔ بلہ مِنڈ (جِنک) ئے پِث آ شہ سانگبندی آ منہہ کُثغ۔  
(اے وختاں سندہ ئے لافا بلوچ باز کمین اثنت او مِرزا صالح یک شاہی کہول ئے مردمے اث)۔ مِرزا آ را اے گال سک گِران گُوستغ کہ یک نیستکار او لس مردے آ آنہی ڈؤلیں شاہی کہول ئے مرد آ را شہ سانگبدی آ منہہ کُثغ۔  
مِرزا صالح آ بلوچانی اے پیلوَیں کہول آ را باندی کُثغ او دُرستیں(کُلیں) مردماں را کُشتہ۔(۲)  

اے بلوچ کہول ئے یک مردے نام مُرید خان اث کہ ہما ہمے کزییا ئے وخت آ گُجرات شُثیغا اث پہ ہموذیں بلوچانی مدت او کُمک آ۔(۱)  
ھذیں (وختے) کہ مرید خان سندہ آ گڑدِثہ تہ سما کفت ئی کہ مِرزا صالح آ آنہی پِث او دُرستیں(کُلیں) سیاد کُشتغنت۔  
مرید خان سک دردیغ بیثہ او گوں جِند آ کَؤل بست ئی کہ:  
> ’داں شہ مِرزا صالح آ بیر (ونھوار) نہ گِراں پاغ نہ بنداں‘(۲)  

گُوئشنت کہ مرید خان آ را ہر وخت خنجرے گون اث۔ او گنوخانی ڈؤلا بازار آ چرغ اث۔ بازار آ آختین آ تہ وثی خنجر کشتیں دست کُثین ئی او وثی خنجر آ را گُوئشتین ئی:  
> ’اے خنجر شہ تئو منا یک مزائیں کارے گِرغئی ایں، ہالان کن تئو کنئے کہ نہ، او منی دِل، دلیر بی‘  

بازار ئے چُک مُرید خان ئے رانغاں (نکل) کنغثنت او بازار ئے لس مردمانی لیکوا مرید یک دیوانا اث۔(۲)  

یک روشے آ مِرزا صالح ماذینے آ زوار وثی ماڑی ئے نیمغا روَغ اث کہ مرید خان ئے چم کفتئی:  
مرید خان آ وثی خنجر یک کاغذے آ مان پِرنتہ او ’پریاد پریاد‘ گُوئشانا مِرزا صالح ئے نیمغا راہی بیثہ: مِرزا ئے چیژے سِپاہیاں لوٹِثہ کہ شہ مُرید آ کاغذ آ پُلنت بلہ مُرید کسی دارغا نیاختہ او گُوئشت ئی:  
> ’من وثی پریاد گوں مِرزا جِند کناں‘  

مِرزا صالح آ مرید خان آ را گوانک جثہ کہ:  
> ’ورنا نزیخ بیا‘  

مرید خان، صالح مِرزا نزیخ شُث او وثی خنجر مِرزا ئے لافا مان کُثغ ئی او دانکو مِرزا صالح آ دم نہ داث، مُرید خان آ شہ خنجر آ دست نہ کشتہ۔  
شہ اے پذا تُرکاں مُرید خان آ را کُشتہ او لاش ٹُک ٹُک کُثغ۔(۲)  

مُرید خان آ پہ وثی راج آ ننگ او ناموز آ سر داثہ۔(۱)  

---

**حوالہ جات:**  
1) تاریخِ طاھری اژ سید طاھر محمد ٹھٹوی (شانز دہ سذی عسوی)  
2) تحفتہ الکرام اژ میر علی شیر قانع ٹھٹوی (ہفت دہ سذی عسوی)  

---
