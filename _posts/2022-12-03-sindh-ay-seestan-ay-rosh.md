---
date: 2022-12-03 12:26:40
layout: post
title: سندہ ئے سیستان(ثقافت) روش دُراہیں مردماں را مُوارک بیث
?
subtitle: 
description: 
image: https://dreennweb.github.io/assets/img/uploads/Sindhi_Cap_Ajrak.jpg
optimized_image: https://dreennweb.github.io/assets/img/uploads/Sindhi_Cap_Ajrak.jpg
category: culture
tags:
  - cap
  - sindhi
author: mranderson
paginate: true
---
<style> body { direction: rtl; text-align: right; font-family: sans-serif; } </style>
### سندہ ئے سیستان(ثقافت) روش دُراہیں مردماں را مُوارک بیث


ہر سال ڈِسمبر ئے پیشی شمبے(آچر) ئا سندہ ئے سیستان(ثقافت) ئے  روش ملّائینغ بیغ ، اے روش پہ سندہ ئے مردماں شہ اِئید(عید) ئا کم نئیں۔  وثی وشی ئا درشان(زاہر) کنغ ئا پہ  ہر کس  ورنا، بُلّو ، پیر او زائیفاں نوخیں گُذاں(جراں) گُرا کنت۔۔ گیشتر ورنا بلوچی شلوار ئا  گُرا کنت او بلوچی ٹوپ ئا سرا کننت۔ ۔۔ چیزے ورنا تھری شال او تھری پاغ ئا دوست دارنت۔ اے روش ئا زائیفاں گیشتریغا بلوچی پشک ئا یا تھری گھگھا گُرا  کنت۔ ھند ھندا شیئر او شائری ئے مجلس مانکایَنت ، کسائیں توڑیں  مزائیں شہراں مراگش(پروگرام) ایر بنت، ھموذا اِزمکار(فنکار) کایَنت او وثی اِزم ئے پیشدارنت۔ اے روش ملّاٛئینغ دیما سندہی میڈیا ئے یک مزائیں کِرد است۔

![](https://dreennweb.github.io/assets/img/uploads/Sindhi_Cap_Ajrak.jpg)

جیکب آبادی ٹوپی

اے روش خاس پہ تھری او بلوچاں ،  یک مزائیں اہمیتے داریث ،  پرچہ کہ اے روش ئا سندہ ئے ہر پلوا بلوچ او تھری رنگ گِندغ کایَنت۔ شہ اے روش ملّائینغ ئے رواز ئا پیش، تھری او بلوچ ہر دومیں یک تئسُبے(تعصبے) شِکار اثنت۔ سندہ ئے وانندہیں(پڑہیل لیکیل) مردم او افسرشاہی ہردومیں،  تھری او بلوچ سیستان(ثقافت) ئا را جہالت او دُزانی نیشان لیکغ اثنت۔ منا دانی گیر منی ناخو کہ ٹوپی سرا کُثین او دفتر ئا شُثین اث تہ آنہی آفیسراں گوئشتین اث :’ بلوچ آفیسر بیث بلّہ مال چارینغ نہ شَموشتغ ئی‘۔ بلّہ نی کِسہا بذل بیثہ، مروشاں سندہا ہر کس مال چارینوخ ایں او بلوچی دُزانی ٹوپ نی سندہی اشرافیں ٹوپی جوڑ بیثغ۔۔ یک ہدے دنگا ، سندہ ئے لافا بلوچ او تھریانی خلاف تَئسُب(تعصب) کمیں بیثہ بلّہ دانی بلوچ ، سندہی آفسرشاہی او ادیبانی نسلی تئسُب(تعصب) ئے شِکار انت او تھری گریب مُلّایانی دستاں گیر انت۔ ہُذا کنت اے روش دہ رواں گُوَزنت۔ گیر دار اِت کہ  سِندہی لس مخلوک ئا  را  بلوچ  ئے خلاف دِل ئا ہِچ تَئسُب (تعصب) نیست،  بلّہ افسر شاہی او ادیبانی دُنیا جُدا ایں۔

سندہ ئے سیستان(ثقافت) ئے روش ئے  بُن  6 ڈِسمبر 2009  ئا کفتغ ئے : نومبر 2009 یک مراگشے(پروگرامے) لافا  [ڈاکٹر شاہد مسعود ئا گُوئشتہ](https://www.youtube.com/watch?v=RXSqZLJgK-8) ’ آصف زرداری کہ افغانسان شُثہ ، بایذیں ٹوپی سرا مہ کُثین او شُثین اث، پچہ کہ ٹوپی یک دمگی(علائقائی) پجارے او زرداری پاکستان ئے راجی راہشون ایں‘۔  شاہد مسعود ئے اے گال سندہی میڈیا چئینلاں سکّ دِل ئا گَفتہ او سندہ ئے لافا شاہد مسعود خلاف یک مُہمے چلائینتغ۔ اوَل سندہی  میڈیا جئینل کی۔ٹی۔این ئے واژہغ علی کاضی ئا جار(علان) جثغ کہ آنہی چئینل 6 ڈسمبر ئا سندہ ایکتا ئے روش ملّائیننت ، رندا سندہی میڈیا ئے دومی مزائیں چئینل سندہ ٹی وی ئا جار(علان) جثغ کہ آں 6 ڈسمبر سندہی ثقافت روش ملاّئیننت۔ ہمے رنگ ئا اوَلی سندہ ئے سیستان(ثقافت) ئے روش 6 ڈسمبر 2009 ئا ملّائینغ بیثہ۔  6 ڈسمبر  2010 ئا سندہ سیستان (ثقافت) ئے  روش ملّائینغ ئا  پہ سندہ سرکار ئا  سرکاری موکل کُثہ۔ بلّہ 2011 ئا سندہ سرکار ئا سرکاری موکل نہ کُثہ او کی۔ٹی۔این ئے واژہغ علی کاضی جار جث اثہ کہ ما نی ایکتا ہر سال ڈِسمبر ئے اوَلی شمبے(آچر) ملّائین اوں۔۔ دانی مخلوک اے روش ئا ڈسمبر اوَلی شمبے(آچر) ئا ملّائینغنت۔

 چوکہ اے روش ملّائینغ ئے پسئلا یک جزباتی چیزے اث۔۔رندا سندہ بازئیں ادیب او پٹ پولکاراں(ریسرچر) چو کہ ایاز بگت او احمد سومرا : اے گال دیما اڑتغ کہ ’واژہ اے ٹوپی سندہی ٹوپی نئیں پچہ کہ اے ٹوپی  مہراب کٹ ایں او مہراب مُسلمانی نِشان ایں ۔۔ سندہیانی پیث او پیروخ ہِندو بیثغ اثنت۔ دومی تہ اے ٹوپی ئے ہِچ وجود تھرپارکر او ھندوستان ئے سندہیانی گُرا نیستیں۔ پمیشکہ بائیذیں ما سندہی تھری پاغاں سرا کن اوں او اے ٹوپی ئا سرا مکن اوں۔‘ شہ اے پذا تھرپارکری رنگ دہ اے روش ئا مان بیثغنت او سندہی مرکزی سیستان(ثقافت) ئے بہر جوڑ بیثغنت۔

[سندہ لنگوِچ اتھارٹی ئے اِنسائیکلوپیڈیا سندہیانا](https://encyclopediasindhiana.org/article.php?Dflt=%D9%BD%D9%88%D9%BE%D9%8A) ہِسابا: مروشاں کہ ہما سندہی ٹوپی گُوَئشغ بیغیں ، شہ بُن ئا ہما بلوچی ٹوپی ایں: اے ٹوپی بلوچ مردماں ، کلہوڑا دؤر ئے لافا سندہ ئا آڑتغ۔ شہ اے پیشا سندہ ئے لافا اے ٹوپی ئے ہِچ وجود نیست اث۔۔

اسُلی سندہی ٹوپی شِکارپوری ٹوپی ایں: شکارپوری ٹوپی یک  لونڈیں ٹوپ بیث کہ جر(گُذ) دو تہاں گوں جوڑ بیث پیشا اے ٹوپی سندہ ئے  ہندو او مسلمان ہر دومیں سرا  کنغا اثنت بلّہ مروشاں چڑو بُرچونڈی شریف ئے پیر او ہماہی مریدانی نشانی ایں۔

![](https://dreennweb.github.io/assets/img/uploads/44708873_2156982194540698_8112304447381569536_n.jpg)

اسُل سندہی ٹوپی

شہ اے پذا سندہ لافا تُرکی ئے ٹوپ سکّ نامدار بیثغ : پیر پاگار او ٹالپور ہر دومیں تُرکی ٹوپ سرا کنغ اثنت۔ اے ٹوپ مزہب او شاہوکاری ئے نشان اث۔

![](https://dreennweb.github.io/assets/img/uploads/ea2eeb97aefb7dbdf73aa12aa6a84130.jpg)

تُرکی ٹوپ

چوکہ بلوچی ٹوپ سندہ ئا کلہوڑانی دؤر ئا سر بیثغ بلّہ سذیں سال گُوَزغ ئے رندا دہ سندہ ئے بازیں ادیباں را ایشی ئے وجود سندہ ئے لافا دوست نہ بیث۔۔ چو کہ من پیشا دہ گُوَئشتہ : ادیب او آفیسر شاہی ئے دنیا جُدا او لس مخلوک دُنیا جُدا: سندہ ئے لس مخلوک ادیبانی گُرا گیشتر گوش ئا نہ داریث، لس مخلوک: بلوچی ٹوپی ، بلوچی سدری او پشک او شلوار سک دوست داریث۔

![](https://dreennweb.github.io/assets/img/uploads/203998_59803535-1.jpg)

تَھری گھگھا کُثیغیں جِنک

بلوچی ٹوپی اے روشاں سندہ لافا سک باز بہا بیث، سندہ لافا بلوچی ٹوپی گیشتریغا سندہ او بلوچستان ئے آباد مخلوک جوڑ کننت: سندہ لافا گیشتر بہا بییوخیں ٹوپیانی سئے نمونا اَنت: کسائییں شیشغ والائیں ٹوپی ہما کہ بازیغا دادو او نوابشاہ ئا جوڑ بیث۔ مزائیں شیشغ والائیں ٹوپی ہما کہ بازیغا جیکب آباد، کشمور، کندہ کوٹ او ڈیرا بُگٹی ئا جوڑ بیث۔۔ ہیرا والائیں ٹوپی کہ گیشتریغا دادو ئا جوڑ بیث۔

اے  وخت ئا سندہ لافا   گِران بہائیں  ٹوپی مزائیں شیشغ والائیں ٹوپیاں انت کہ ڈیر بُگٹی او جیکب آباد ئا جوڑ بنت۔ یک ٹوپی کساس(تکریبن)  10 ئا شہ 12 ہزار ئا بہا بیث۔

![](https://dreennweb.github.io/assets/img/uploads/264346392_5494862050529458_1204669672813115737_n.jpg)

پشک ئا کُثغیں جِنک

شہ اے روش ئے  وجہ ئا  تھری شال او تھری اجرک  دہ دیما آختہ: چوکہ مروشاں زِمستان ایں او اے روش ہر سال ئا زمستان ئے لافا کئیث ، پہ ہمیشیا تھری شال دہ سکّ باز بہا بَنت ، اے شال ئا تھری مخلوک گوں وثی دستان جوڑ کننت۔۔

منّغ مُراد ایں کہ تھری شال دہ وثی ہندا اِزم ئے یک مزائیں شاہ کارے۔ تھری شال، سک باز بلوچی شال ئے دُرّشماں جنت او اے باوَر کنائینت کہ ما اے سر ڈِغار ئے نندوخیں جُدا جُدائیں خیالانی واژہغیں مخلوک ، دُراہیں (کُل) یک دومیغی دُروشم جن اوں! دُراہیں(کُلیں) یک دومیغ ئے اکس اوں۔۔

![](https://dreennweb.github.io/assets/img/uploads/maxresdefault-1.jpg)

تَھری شال

منی دُراہیں(کُلیں) ادیب او افسرشاہی گَل(گروہ) ئا گوں دستبندی  ایں کہ: اے رنگیں وشیں روشاں وثی زہر او کینغ نزر مکنئیت۔ ما بلوچ، سماٹ او تھری ہر سئیں ہمے سرڈغار ئے مردم اوں او ہمے سر ڈِغار ئے برابر ئے واژہغ اوں، مارا  زی دہ گوں یک دومیغا پجیغا گُوازینتہ او ما بانگہہ(باند) دہ گوں یک دومیغا اواریغا گُوازین اوں۔۔ سندہی ، بلوچی ، براہوئی ، ڈاٹکی ، سرائیکی او اُردو اے ہر زوان اے سرڈغار ئے پُلّ انت بائیذیں کہ ایشانی وشیں بو ئے مزا گِرغ بیث نہ کہ ایشانی بُیاد ئا گوں یک دومیغا جنگ ئا کن اوں۔ اغر ما ہمے رنگ ئا یک دومیغ ئے خلاف سازِش او پندل سازیاں کنانا کائیَوں تہ سندہ دیما نہ روث! بیا یَئیت  کہ یک دومیغ ئے وجود ئا را گوں پہکیں او راستیں دِل ئا منّ اوں او اے سرڈِغار ئے خزمت ئا کن اوں۔ مخلوک ، دومی دہ بازیں جنجالاں مان ایں! بوڈ ئا مردمانی بیخ کشتغنت ، جہالت او انتہاپسندی دہ آزدیغا مُلک ئا چرغ انت! بیایَئیت شہ ہمے جنجلاں مخلوک ئا را اواریغا درا کش اوں۔

من اے نوَشتانک ئا گوں مستّ اے شئیر ختم کناں کہ:

!جوان نیَنت جنگانی بذیں بولی

!کئے وثی دوستیں مردمان رولی
---
